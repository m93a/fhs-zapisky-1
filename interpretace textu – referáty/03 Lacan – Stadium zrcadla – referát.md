# Stadium zrcadla

LACAN, Jacques. Stadium zrcadla. Jiří PECHAR (překl.). In: _Imaginárno a symbolično / Imaginaire et symbolique_. Vydání I. Praha: Academia, 2016, s. 23-27. ISBN 978-80-200-2520-3.

## Úvod

_Stadium zrcadla_ je psychoanalytická teorie, která popisuje funkci a budování konceptu _já_. Tato koncepce, vycházející bezprostředně z pozorování chování lidských a zvířecích mláďat před zrcadlem, je nekompatibilní s humanistickým odtělesněným pojetím subjektu, které se snaží nahradit.

## Shrnutí textu

Opičí mláďata jsou do určitého věku zručnější než stejně staré lidské děti, přesto se narozdíl od nich nepoznají v zrcadle, a v okamžiku, kdy rozeznají, že obraz v zrcadle patří jim, ztratí o něj zájem. Oproti tomu lidské děti jsou zhruba od šesti měsíců věku fascinovány vlastním obrazem, s nímž interagují pomocí hravých gest; že samy sebe poznávají můžeme nazřít z jejich mimiky značící „aha“ – pochopení. Tento jev nám umožňuje nahlédnout, jak se tvoří lidská identita ještě dříve, než může člověk rozeznat sebe sama v jiném člověku a než může o sobě s pomocí jazyka uvažovat v abstraktní rovině. Konkrétněji, zatímco se dítě pozoruje v zrcadle, dochází k transformaci jeho _já_, resp. jeho ztotožňování s obrazem.

Subjekt v této fázi života oživují „zmatené hybnosti“ – pudy a nutkání udělat to či ono – a jeho představa o vlastním těle je „rozparcelovaná“. Mezitím v zrcadle vidí celistvý obraz člověka. Tato vnitřní představa a vnější obraz jsou ve vzájemném rozporu, a je to právě snaha rozřešení této kontradikce, která subjekt vede ke zformování identity a propojení jeho vnitřního světa se světem okolním.

Vzniklá koncepce _já_, vytvořená na základě _obrazu_, je do určité míry fiktivní. Tato fiktivnost potom „bude pro samotné individuum provždy neredukovatelná – či spíše, [bude se] pouze asymptoticky přibližovat skutečnému dění subjektu“.

## Závěr

Text postuluje, že zaujetí, s jakým se lidské děti zkoumají v zrcadle, poskytuje vhled do procesu postupné tvorby lidské identity. Konkrétně argumentuje, že koncept _já_ vzniká rekonciliací vnitřních zážitků s obrazem pozorovaným v zrcadle.
