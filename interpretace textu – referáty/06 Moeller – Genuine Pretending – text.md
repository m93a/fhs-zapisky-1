
# Upřímné předstírání
**Referát vypracoval Michal Grňo.**

**[1]** MOELLER, Hans-Georg [@Carefree Wandering]. _Is It Possible to Get Identity Right?_ Online. 2021. [Čas: 0m00s–13m00s] Dostupné z: YouTube, https://youtu.be/jGMq2aVfJxc. [cit. 2024-02-12].

**[2]** MOELLER, Hans-Georg; NIEDERHAUSER, Johannes a MCFADDEN, Seán [@Deep Noetics]. _Identity, Genuine Pretending, and Being at Ease._ Online. 2021. [Čas: 3m12s–7m23s] Dostupné z: YouTube, https://youtu.be/3CMfG001nAk. [cit. 2024-02-12].

**[3]** MOELLER, Hans-Georg a D'AMBROSIO, Paul J. _Genuine Pretending: On the Philosophy of the Zhuangzi._ New York: Columbia University Press, 2017, s. 1–15. ISBN 9780231545266.

## Poznámky k překladu
Původní text používá téměř synonymní pojmy „sincere“, „genuine“ a „authentic“ pro popis odlišných a navzájem výlučných konceptů – konkrétně rozlišuje čtyři paradigmata týkající se identity: „sincerity“, „authenticity“, „profilicity“ a „genuine pretending“.

„Sincerity“ označuje historicky nejstarší paradigma identity, které ctí dodržování společenských norem a rolí, a naopak odsuzuje odchylky od nich. Tento pojem překládám jako **„počestnost“**, protože jde o slovo dobově zabarvené, s konotací dodržování společenských a genderových rolí: _počestný obchodník_, _počestný občan_, _počestná žena_ – každé z těchto spojení nese jiný význam v závislosti na společensky očekávaných cnostech dané role. Zároveň „počestnost“ sdílí kořen se „ctí“, jenž byla v „traditional sincerity culture“ velmi důležitá (MOELLER, Hans-Georg. _Post-Authenticity, Profilicity, and Genuine Pretending._ [V čase: 48m21s]. Dostupné z: https://youtu.be/3hbD0czJ3Rk?t=2901. [cit. 2024-01-30]). Jinde bylo „sincerity“ jako paradigma identity překládáno slovem „upřímnost“ (TAYLOR, Charles a HRUBEC, Marek (překl.). _Etika autenticity._ Filosofický ústav AV ČR, 2001, s. 21.).

„Authenticity“ označuje paradigma identity, které předpokládá, že člověk má nějakou skutečnou, esenciální vnitřní identitu, kterou buďto věrně zobrazuje a žije v souladu s ní. Tento pojem překládám jako **„opravdovost“** kromě případů, kdy referuje k heideggerovské koncepci – tam používám již zažitý pojem „autenticita“ (PUC, Jan. _Být sám sebou: Heideggerův pojem autenticity a jeho kritika._ Diplomová práce. Praha: Universita Karlova v Praze, Filosofická Fakulta, 2009).

„Profilicity“ je neologismus odkazující na „user profile“ – uživatelský profil. Významově podobné „uživatelskému profilu“ jsou pojmy „uživatelský účet“ a „osobní stránka“, žádné z těchto slov ale není v tomto kontextu vhodné. Nabízí se tedy překlady „profilicita“ či „profilovost“, ani jeden z těchto pojmů se v české literatuře zatím nevyskytuje (NÁRODNÍ KNIHOVNA ČR. Souborný katalog ČR. Online. Dostupné z: https://www.caslin.cz/. [cit. 2024-01-30]). Proto volím překlad **„profilovost“**, jelikož koncovka „-ost“ reflektuje použití koncovky „-ity“ v originále (počestnost—opravdovost—profilovost; sincerity—authenticity—profilicity).

„Genuine pretending“ je záměrný oxymóron, který překládám jako **„upřímné předstírání“**; „genuineness“ jako „upřímnost“.

## Technologie identity
Historicky existovaly tři hlavní _technologie identity_ (identity technologies), tj. paradigmata, která určují, jak správně budovat identitu, a posuzují, jaká identita je morálně dobrá a jaká je špatná: **počestnost** (sincerity) požaduje, aby člověk přijal za své co mu bylo předáno společností, a aby svou roli nejen vykonával v souladu se společenskými zásadami, ale aby si tyto zásady také zvnitřnil; **opravdovost** (authenticity) požaduje, aby byl člověk věrný _sám sobě_, své vnitřní esenci – není-li vnější jednání věrnou reprezentací vnitřního _sebe_, je to vnímáno jako pokrytectví; **profilovost** (profilicity) požaduje, aby si člověk byl vědom toho, jak ho ostatní vnímají, a své jednání podle toho upravil tak, aby bylo v souladu s očekáváními – zároveň má v takto vytvořeném _profilu_ být upřímně investovaný, jinak by šlo o přetvářku a podvod.

Ovšem to, kým člověk _ve skutečnosti_ je – tj. skutečnosti o jeho těle, životních okolnostech, sociální situaci atd. – je soubor nahodilých (contingent) a nesourodých (incongruent) faktů, a na jejich průsečíku neleží jedna koherentní identita. Osobní identita je vždy sociálně konstruovaná skrze performanci (tedy skrze verbální a neverbální komunikaci), a jelikož tato performance pravdivě nekomunikuje žádnou _skutečnou, objektivní_ identitu, můžeme dokonce prohlásit, že jde o pouhé předstírání (pretending).

Zajímavou součástí performování identity je to, že povětšinou není příjemci vnímáno jako performance nebo předstírání – místo toho vnímají, že _takový ten člověk skutečně je_. Performance identity je tedy do velké míry _neviditelná_[^1]. Jinými slovy, identita je vnímána jako _upřímná_ (genuine), a ne _předstíraná_. Jak ale bylo ukázáno v předchozím odstavci, předstírání je nutnou součástí identity – upřímnost tedy není v rozporu s předstíráním, ale jeho výsledkem.

[^1]: Pozn.: Jsou to právě situace, kdy přestane být neviditelná – buďto se ukáže, že _uvnitř_ není totéž co _vně_, anebo jsou rysy _vně_ příliš nesourodé než aby byly vnímány jako součást jednoho celku – kdy všechny tři paradigmata identity prohlásí, že je něco špatně.

Hans-Georg Moeller a Paul D'Ambrosio používají pojem **upřímného předstírání** (genuine pretending) ve dvou úzce souvisejících významech, a první z nich je právě tento: že všichni bez výjimky svou identitu předstírají, ale přesto mohou jednat upřímně. Jde tedy o obecný postřeh o světě, v němž žijeme, o existenciální skutečnost společnou všem lidem.

## Daoistická lehkost bytí
Moeller a D'Ambrosio zavedli pojem upřímné předstírání (genuine pretending) pro koncept, který je podle nich nosnou myšlenkou antického čínského textu Zhuangzi (čti: čuaŋ-c), jednoho ze dvou fundamentálních textů daoistické tradice.

Text je, mimo jiné, dobovou kritikou konfucianismu. Konfuciánská etika, fungující zcela v paradigmatu počestnosti, postuluje, že morální člověk je takový, který nejen vykonává své role, jak „mu bylo předáno“ (been passed on, chuan 傳), ale zároveň kultivuje odpovídající identitu. Tento princip Moeller a D'Ambrosio nazývají principem dvojí shody (dual correspondence). Zhuangzi tento kategorický imperativ odmítá a skrze parodizující vyobrazení konfuciánských filosofů ukazuje, že konfuciánské morální zásady ve svém důsledku vedou k pokrytectví a sobectví, kterých se původně chtěly zbavit.

Na západě byla tato kritika počestnosti interpretována jako volání po opravdovosti, případně vykládána skrze optiku Heideggerovy koncepce autenticity. Moeller a D'Ambrosio tuto interpretaci považují za ahistorickou a nepříliš věrnou původnímu textu, a místo ní nabízí vlastní výklad daoistické alternativy k počestnosti. Podle nich Zhuangzi „nevolá po ‚lepší verzi‘ počestnosti, místo toho nabádá čtenáře, aby se oprostili od jejích idealizací a uvědomili si její omyly a nedostatky“ [3, str. 10], a nesnaží se ani vybudovat novou moralitu, místo toho konfuciánskou morálku dekonstruuje skrze vesměs anti-morální kritiku, a s notnou dávkou humoru.

Pro vyjasnění filosofické pozice, kterou Zhuangzi zastává, si propůjčují alegorii Brooka Ziporyna, jež popisuje život jako absurdní karetní hru, k níž nikdo nezná pravidla – z toho důvodu se hráči nemohou shodnout na hodnotách karet ani cíli hry. Kromě samotné hry tudíž vzniká ještě _meta-hra_, v níž se hráči snaží přijít na to, jaká pravidla jsou správná, a přesvědčit o nich ostatní hráče. Pro Moellera a D'Ambrosia tato pravidla představují společenské normativní systémy (ať už paradigmata identity anebo etiky). Zhuangzi potom ztotožňují se specifickým typem hráče, kterého nazývají _upřímným předstírajícím_ (genuine pretender). Takový hráč se nesnaží odhalit _skutečná_ pravidla hry, protože ví, že žádná nejsou, a místo toho do hry propašuje nový typ karty – _žolíka_. Žolík na sebe může vzít roli libovolné karty, aniž by přitom „byl falešný, pokrytecký či v nesouladu s nějakou svou opravdovou esencí – protože žádná taková ani nikdy neexistovala“ [3, str. 3].

Tato koncepce tvoří druhý význam pojmu upřímné předstírání – tj. upřímné předstírání jako daoistická maxima. „Upřímné předstírání je skutečné, ale ne determinující; ani nenarušuje identitu, ani ji nevytváří. Upřímní předstírající, stejně jako žolíky, dočasně uskutečňují své role aniž by tím pozbývali své ne-identity“ [3, str. 3]. Moeller dále upřesňuje: „Hlavním smyslem praktické daoistické filosofie je skrze uvědomění si faktu, že žijeme v paradigmatu upřímného předstírání, a skrze afirmaci tohoto faktu, nabýt _existenciální lehkosti_ (existential ease)“ [2, čas 7m].

Další přirovnání, které Moeller a D'Ambrosio používají, je dětská hra. Když děti při hraní přebírají různé role, nedělají to, aby „oklamaly ostatní za účelem vlastního užitku, ani aby se skutečně staly někým, kým (zatím) nejsou; místo toho zkusmo a dočasně prožívají možné role, bez jakéhokoliv esenciálního závazku k nim.“ [3, str. 3] Upřímný předstírající takto přistupuje ke všem rolím – upřímné předstírání je potom hravým způsobem bytí (existential mode of play).

Podle Moellera upřímné předstírání umožňuje člověku operovat ve společnosti založené na počestnosti, opravdovosti či profilovosti, aniž by se přitom musel sužovat příliš svazujícími a v důsledku nesplnitelnými normativními nároky daného paradigmatu: „okamžik, kdy se začnete cítit provinile [za svou identitu], je právě tím okamžikem, který značí, že se začínáte příliš ztotožňovat s konkrétní technologií a zapomínáte na existenciální skutečnost upřímného předstírání“ [1, čas 12m40s].

## Shrnutí
Moeller a D'Ambrosio používají pojem upřímného předstírání ve dvou významch. Jednak jím popisují existenciální skutečnost, že veškerá identita je performativní, a tato performance nikdy nereflektuje skutečnou esenci daného člověka, protože žádná taková koherentní esence ani neexistuje. Dále jej používají pro popis hravého přístupu bytí, který spočívá v neidentifikování se s rolemi, jež člověk vykonává. Takový přístup je podle nich jádrem daoistického textu Zhuangzi, a jeho praktikování vede k nabytí existenciální lehkosti, kterou jiné technologie identity nemohou nabídnout.
