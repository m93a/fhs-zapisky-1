„Tvoje máma se bojí tmy,“ řekl do vysílačky a pustil tlačítko. „No jasně, ty hrdino. Tak šup šup, na rozcestí to máš podle mě tak kilák dva. Tímhle tempem se rozední než tam dojdeš.“ Vydal se po štěrkové cestě temným lesem. Ve dne by se mohl držet červené turistické trasy, teď byl rád že se dokáže udržet na cestě – podle toho, kde mezi stromy prosvítají hvězdy a kde mu praskají kamínky pod nohama. Žaludek měl trochu sevřený, spíš odhodláním než strachem, ale adrenalin jako adrenalin. Zhluboka se nadechl a poklusem se vydal směrem, kde by podle všeho mělo být rozcestí.

Ani se nestihl ztratit v myšlenkách když dorazil na místo, kde se průzor ve stromech dělil na dva. „Jsem tady,“ zahlásil. „Po červené je to na Chlum, ty chceš po modré.“ „No to teda díky ty vole. Asi vidím, kde je modrá.“ „Jo, sorry. Doleva. Asi dva kiláky.“ 

