# Měkkohlaví – Umění periferií

## Historický úvod

V roce 1918 vznikla v Praze na výstavě organizované Stanislavem Kostkou Neumannem umělecká skupina **Tvrdošíjní**. Její členové navazovali na český kubo-expresionismus a rondokubismus, a patřili mezi ně světově proslulí malíři a architekti, jako například Josef Čapek, Vlastislav Hofman a Václav Špála.

V referenci na skupinu Tvrdošíjní vznikla v roce 1987 v Praze avantgardní, postmoderní a nejednotná umělecká skupina **Tvrdohlaví**. Její členové odmítali fungovat v undergroundu, chtěli tvořit a komunikovat v nevýlučné, „primární“ společnosti, proto se oficiálně přihlásili ke Svazu československých výtvarných umělců.

V referenci na skupinu Tvrdohlaví vznikla v roce 1988 mimo Prahu, ve skladu Technických služeb města Plzně, undergroundová umělecká skupina **Měkkohlaví**. Tato napůl hravá, napůl vážná skupina sdružovala umělce z periferií Čech, Moravy a Slovenska a vymezovala se proti institucionalizaci a postmoderně. Společný jim byl svérázný humor, konceptuální myšlení, láska k přírodě a důraz na proces tvorby.

Nemaje k dispozici oficiální umělecké kanály, pořádali spontánní akce. Například roku 1989 v době letního slunovratu uspořádali na vrchu Zebín nedaleko Jičína tzv. „Autodafé“, kde se sešli a společně pálili vlastní tvorbu. Jindy uspořádali „Týden netvorby“, kdy po dobu týdne nesměli umělci vůbec nic tvořit, a následně si za tento výkon udělili řády a vyznamenání. V srpnu roku 1989 potom na chalupě u Liberce uspořádali „Měkkfest“, v průběhu nějž stavěli oppidum o rozměrech 4 na 2 metry, pořádali noční rej v maskách a poslechli si seminář Mariana Pally o jelenech.

Měkkohlaví si již v roce 1989 naplánovali, že ke 20. výročí své existence v roce 2009 uspořádají svou první výstavu, kdy konečně vystoupí z anonymity. Skupina bohužel neměla tak dlouhého trvání – již roku 1990 duchovní otec a ideolog Měkkohlavých Marian Palla ohlásil, že skupinu opouští, čímž de facto zanikla. Bývalí členové ovšem tvořili dál, každý po vlastní ose, a roku 2009 se opět sešli a veřejnou výstavu skutečně uspořádali. Konala se v Galerii města Plzně a její součástí byla jak rozsáhlá dokumentace jejich aktivity z roku 1989, tak současná tvorba někdejších členů.

## Výstava 2023

O dalších 14 let později, 22. září až 26. listopadu 2023, se v prostorách pražské galerie SmetanaQ na Smetanově nábřeží koná další výstava týkající se Měkkohlavých. Tentokrát jde o sondu do současné tvorby bývalých členů této skupiny.

Značná část vystavovaných kousků pochází z dílny někdejšího ideologa **Mariana Pally**. Z jeho děl mluví pro něj tak typická hravost, subverze a humor, stejně jako přednost procesu před řemeslem. Mezi jeho sochami nalezneme takové skvosty jako: hroudu hlíny, v níž je válcovitá prohlubeň, s popisem „holí“; dva sloupky, na nichž je položená žížalovitá nudle, s popisem „kůň“; falický objekt, mezi všemi deskriptivně nadepsanými objekty, tento nese pouze nápis „M. Palla“. Všechny jeho vystavené malby svazuje společný koncept – jde vždy o převážně bílé plátno s černými šmouhami dotvářejícími texturu, na obrazu je jeden nápis, volitelně černá linie, a podpis. Stejně jako v případě sošek, i zde převládá sebereference, humor a proces – kupříkladu obraz nadepsaný „nosem“ obsahuje čáru zřejmě malovanou špičkou autorova nosu. Byť kvůli zjevnému důrazu na komedii a neotřelý proces tvorby působí obrazy poměrně prázdně, samotné bílé pozadí a černé stíny a šmouhy na něm mají bohatou texturu a jsou zjevně provedeny s notnou dávkou umu.

Dále zde nalezneme díla **Jiřího Šiguta** – až na jednu výjimku jde o tzv. „color field paintings“, abstraktní obrazy po vzoru Pieta Mondriana, Marka Rothka a Barnetta Newmana. V Šigutově případě je čtvercové plátno rozdělené precizními vodorovnými a svislými úsečkami na oblasti, z nichž každá je vyplněna jediným barevným odstínem, lineárním „non-painterly“ způsobem. Jestliže ovšem abstraktní expresionisté mířili od zobrazování k čisté abstrakci, Šigut dělá rozhodný krok zpět – inspirován přírodní scenérií bere ze skutečného světa barvy, dojem a kompozici. Právě tyto tři vstupy přenáší do svých obrazů, a to v čisté, ryzí formě. Divák si tak může užít jednak obraz samotný, zároveň má ale dostatek konkrétní informace, aby se mohl nechat unášet představami o tom, jak asi vypadala krajina, která obraz inspirovala.

Ta jedna již zmíněná výjimka nám poskytuje vhled do Šigutovy druhé vášně. Na stěně přímo vedle vchodu do galerie visí černobílá fotografie přízračné siluety, která kombinuje mnoho nesourodých detailů. Jde o kolektivní portrét skupiny Měkkohlaví z roku 1989, který je zároveň titulním obrazem této výstavy. Šigut je totiž velkým nadšencem do konceptuální fotografie – v případě tohoto snímku využil kombinovanou expozici, aby na témže obraze zachytil portréty všech tehdejších členů. Výsledná silueta má díky tomuto procesu jednu – „měkkou“ – hlavu.

Příjemným překvapením a nejzajímavějším zážitkem z výstavy pro mě byla dvě vystavená díla **Milana Maura** a jeho syna **Vojtěcha Maura**. První z nich je nenápadná fotografie betonové skruže v přerostlé trávě, opatřená popisem „Kupujeme stavební pozemky a vracíme je přírodě, podzim 2022“. Tento příspěvek nenásilným, ale hlubokým způsobem prozkoumává hranice toho, co vůbec je umění: samotný nákup pozemků nebyl umělecký performance, a samotná fotografie, byť estetická, není nijak dechberoucí. Dohromady ovšem budí stejný obdiv, představivost a pocit smysluplnosti jako „konvenční“ umělecká díla, a věcnost tohoto spojení obyčejné fotografie s popisným textem účinek díla jen zesiluje.

Jejich druhé vystavené dílo sestává ze dvou velkých kartonů s obkreslenými obrysy postav a pěti zavěšených papírů formátu A4, trochu zmuchlaných, slabě a neuměle popsaných tužkou. Zprvu se zdá, že jde pouze o vágní kousek vizuální poezie, postupně ale verše zapadnou dohromady, vykresluje pocity bezmoci a beznaděje v nemocničním prostředí. Podle stavu papírů by mohlo jít o autentické myšlenky a pocity zaznamenané pacientem přímo na místě.

Bylo to snad ironií osudu, že když jsem výstavu poprvé navštívil, nevzal jsem si s sebou zápisník. Měl jsem se v plánu do galerie vrátit hned další den a zapsat si přesnou formulaci veršů z tohoto nemocničního deníku. Skolila mě ovšem chřipka a místo toho jsem celý den vyčerpaně prospal. Zatímco ale teď ležím v horečkách pod vrstvou přikrývek, marinuji se ve vlastním potu a nemám sílu na nic jiného než zírat na strop, promlouvá ke mě verš „Tma tu bývá bílá“ paradoxně silněji, než když jsem ho četl v přímo galerii.

Byla to právě tato schopnost Maurových povědět celý lidský příběh za pomoci toho nejmenšího množství prvků, která mě okouzlila.

Naopak nejslabšími díly výstavy, co se týká obsahu i provedení, byla konceptuální poezie **Jiřího Valocha**, sestávající ze tří nápisů („proměňující se“, „struktura struktury“, „zapomenout slovo zapomenout“) v rohu místnosti a jedním nápisem „mezi“ umísteným mezi okny. Všechny tyto texty byly vysázeny fontem Futura a natisknuty do středu stejně velkých bílých pláten. Kdyby se na průměrné střední škole uspořádala soutěž „napište ve Wordu dvě až tři slova, aby to působilo hluboce“, pravděpodobně by v ní tato Valochova díla příliš nevyčnívala, a drtivá většina studentů by alespoň zvolila méně korporátní font. Je to velká škoda, obzvlášť vzhledem jeho starším dílům: kaligramy, které tvořil v 60. letech na psacím stroji, i jeho fotografické umění a land-art ze 70. a 80. let by na této výstavě určitě obstály mnohem lépe.

Dalším vystavovaným dílem stojícím za zmínku je malba **Václava Maliny** s přírodní tematikou: obraz „Ve skalách“ vyobrazuje detailně zpracovanou postavu odpočívající na skále, jenž sama je naopak velmi nejasná, rozechvělá, s nadpozemským fialovým nádechem a svou mohutností a vertikalitou spáče zastiňuje. Dále působivé plastické abstraktní obrazy **Milana Magniho**, z nichž jeden je hravě pojmenovaný „Opus Magni“, geometrické plastiky zářivých, živých barev od **Petra Kvíčaly** a kartografická juxtapozice světových kontinentů a měsíčních _mare_ s názvem „Suchá voda“ od **Otise Lauberta**.

## Závěr
Někdejší skupina Měkkohlaví sdružuje umělce z celého Československa – jak říká úvodní text výstavy, „z periferií“ – kteří jsou na svou mimo-pražskost hrdí a alespoň dříve se otevřeně stavěli do opozice k pražské scéně. I jejich umění zůstává postaveno mimo velkoměstský, příliš vážně se beroucí mainstream. Zůstává hravé, zůstává věrné přírodě, zůstává svoje. V případě některých z nich by se bez nadsázky dalo říci, že zůstává _na periferii_. Je to umění ze života, umění o životě, a tedy umění navždy živé.


**Zdroje**:
  * https://cs.wikipedia.org/wiki/Tvrdo%C5%A1%C3%ADjn%C3%AD
  * https://en.wikipedia.org/wiki/Czech_Cubism
  * https://www.artlist.cz/skupiny/tvrdohlavi-130/
  * https://www.artantiques.cz/hlavne-nemalovat-choboty
  * https://is.muni.cz/th/lbmsp/bakalarka_konecna.pdf
  * https://www.e15.cz/magazin/mekkohlavi-poprve-spolecne-849719
  * https://www.gvuo.cz/mekkohlavi_ed193
  * https://www.artmap.cz/mekkohlavi/
  * https://web.archive.org/web/20231023163452/https://smetanaq.cz/#gallery
  * https://www.pametnaroda.cz/cs/sigut-jiri-20200608-0
  