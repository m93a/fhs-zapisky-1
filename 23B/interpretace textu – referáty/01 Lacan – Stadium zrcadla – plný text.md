
I když pojetí stadia zrcadla, jak jsem je před třinácti lety poprvé přednesl na našem posledním kongresu, se od té doby stalo ve francouzské skupině něčím víceméně běžným, nezdálo se mi nežádoucí znovu na ně obrátit vaši pozornost: a to dnes zvláště v souvislosti se způsobem, jakým osvětluje funkci já v té zkušenosti, jakou nám o ní poskytuje psychoanalýza. Zkušenosti o níž je třeba říci, že nás staví do protikladu k jakékoli filosofii vycházející bezprostředně z cogita.
Možná jsou mezi námi někteří, kteří si vzpomínají na onen aspekt chování, z něhož vycházíme a který je ilustrován určitým faktem srovnávací psychologie: lidské mládě ve věku, kdy je sice nakrátko, ale přece jen na určitý čas předčí instrumentální inteligencí šimpanz, rozpoznává už nicméně svůj obraz v zrcadle. A toto rozpoznání je signalizováno výmluvnou mimikou takzvaného Aha-Erlebnis, jímž se podle Köhlerové vyjadřuje postřeh dané situace a které představuje rozhodující okamžik aktu pochopení.
Neboť tento akt se nevyčerpává tak jako u opice v jednou provždy ověřené jistotě o nicotnosti daného obrazu, nýbrž vyvolává u dítěte celou řadu gest, v nichž hravým způsobem zakouší vztah pohybů obrazu, přijímaných za své, k zrcadlenému okolí a vztah tohoto virtuálního komplexu ke skutečnosti, kterou zdvojuje, to znamená k jeho vlastnímu tělu a k osobám i k objektům, které jsou v jeho sousedství.
Dík Baldwinovi víme, že k takovéto události může dojít počínaje věkem šesti měsíců, a její opakování nás přimělo často zauvažovat nad poutavou podívanou na kojence před zrcadlem: není ještě schopen chůze, ba není ani s to se postavit, ale i když je odkázán na nějakou lidskou nebo umělou oporu (např. na to, co označujeme jako „chodítko“), vymaňuje se z vázanosti touto oporou v jakési vítězoslavné pohyblivosti a ustaluje svůj postoj v pozici více méně nakloněné, aby tak znovu navodil určitý okamžitý aspekt obrazu a utkvěl na něm pohledem. Tato aktivita si pro nás uchovává až do věku osmnácti měsíců onen smysl, který jí dáváme – smysl, který neodhaluje pouze určitý libidinózní dynamismus, jenž až do tohoto momentu zůstal problematický, ale také určitou ontologickou strukturu lidského světa, která zapadá do našich úvah o paranoidním způsobu poznávání. Postačí chápat stadium zrcadla jako identifikaci v onom slova smyslu, jaký tomuto pojmu dává analýza: totiž jako transformaci, k níž u subjektu dochází, když se ztotožní s určitým obrazem – přičemž předurčení takového obrazu k tomuto fázovému efektu dostatečně naznačuje používání antického výrazu imago v teorii.
Toto vítězoslavné převzetí kterým se bytost ještě utkvívající v motorické nemohoucnosti a závislosti na kojení – jakou je lidské mládě v tomto stádiu infans – ztotožňuje se svým zrcadlovým obrazem, se nám pak bude jevit jako exemplární situace ukazující symbolickou matrici, v níž já krystalizuje v jakési prvotní formě, předtím ještě, než se zobjektivizovává v dialektické identifikaci s druhým a než mu řeč restituuje jeho funkci subjektu v rovině univerzálního.
Tuto formu, pokud bychom ji chtěli vřadit do známého souboru pojmů, by ostatně bylo třeba označit spíše jako ideální já, v tom smyslu, že bude také základem sekundárních identifikací, jejichž funkce libidinózní normalizace je právě vyjadřována tímto termínem. Důležité je však to, že tato forma vřazuje instanci já, a to předtím ještě, než je determinována sociálně, do určité linie fiktivnosti, která bude pro samotné individuum provždy neredukovatelná – či spíše, která se bude pouze asymptoticky přibližovat skutečnému dění subjektu, ať už jsou jakkoli úspěšné ony dialektické syntézy, jimiž má jakožto já vyřešit svůj nesoulad se svou vlastní skutečností.
Celistvý tvar těla, díky němuž subjekt v jakémsi přeludu předjímá zralost své moci, mu je dán pouze jako Gestalt, to znamená v určité exterioritě, v níž je zajisté tato forma spíše kostituující než konstituovanou, avšak v níž se mu zjevuje v určitých fixovaných obrysech a v převrácené symetrii, v protikladu k zakoušené zmatené hybnosti, která ji oživuje.
Tento vývoj je prožíván jako časová dialektika, která rozhodujícím způsobem promítá formaci indivitua v určitou historii: stadium zrcadla je drama, jehož vnitřní napětí směruje od nedostatečnosti k anticipaci – a které pro subjekt, propadlý šalbě prostorové identifikace, plodí fantasmata, jejichž sled vede postupně od obrazu rozparcelovaného těla až k určité formě, kterou označíme jako ortopedickou formu jeho celistvosti – a k onomu posléze vybudovanému krunýři zcizující identity, která bude svou rigidní strukturou poznamenávat celý jeho duševní vývoj. Přetržení kruhu propojujícího vnitřní svět (Innenwelt) s okolním světem (Umwelt) plodí takto nevyčerpatelnou kvadraturu verifikací vlastního já.
