
# Renesance

SCHWANITZ, Dietrich. Renesance. In: _Vzdělanost jako živý dialog s minulostí: vše, co musíte vědět, chcete-li rozumět přítomnosti_. Praha: Prostor, 2011, s. 98 - 120. ISBN 978-80-7260-256-8.

## Úvod

Text shrnuje, čím se vyznačovala renesance, jaký byl její historický kontext, jaké okolnosti napomohly jejímu vzniku a zániku, a která města a kteří umělci byli v renesanci nejvýznamnější. Zaměřuje se na prostředí Itálie, kde renesance vznikla.

## Historický kontext

Renesance byl umělecký směr trvající od 1400 do 1530. V té době byla Itálie rozdělená do městských států (od téměř demokratických, přes oligarchické až po monarchie), společnost se tam čerstvě přerodila z feudalismu na peněžní hospodářství. Italské přístavy byly významnými zastávkami na obchodních cestách do Orientu, proto se tu hromadil kapitál a vzkvétalo bankovnictví, vlivem čehož vznikla třída bohatých a vlivných měštanů. Mimo to Italská města, obzvlášť Florencie, zaznamenaly příliv řeckých učenců, kteří emigrovali z Byzance dobyté Osmanskou říší.

Mezi významná centra renesance patřila Florencie, Řím (spadající pod Papežský stát), Benátky a Milán. _Florencie_ byla hlavním městem bankovnictví. Ovládal ji rod Medicejských, kteří vlastní největší bankovní dům a přízeň občanů si získávají veřejnými a uměleckými zakázkami. Působilo zde také množství humanistických učenců – „[z]a vlády Medicejských se z Florencie, kolébky renesance, staly nové Athény.“ (s. 1)
V _Benátkách_ vládly pevně stanovené senátorské rodiny, jejich politické uskupení by se tedy nejlépe dalo popsat jako oligarchie. _Papežský stát_ byl ovládán papežem, který byl volen kardinály – ti byli typicky podpláceni, aby volili v něčí prospěch. Z křesťanské Evropy proudí do Říma vysoké církevní dávky – z těchto peněz zahajují papeži přestavba města, při které zaměstnávají mnoho umělců.
  

## Umění

Renesance (tj. znovuzrození – „znovuobjevení pohanské kultury antiky po dlouhém středověkém spánku“ (s. 1)) jako umělecký směr zahrnovala architekturu, sochařství a malířství. Tematizovala krásu světa a lidského těla, ráj forem a barev. Nosnou filosofií byl humanismus a převládala láska k antice a tehdejších tvůrců: Seneca, Plautus, Hérodotos, Horatius atd. Vášnivě se četla antická dramata, komedie, básně, vše se vyzdvihovalo jako formálně dokonalé. Svůj obdiv si znovu získal i Platón, ve Florencii znovuzaložena Platónská akademie. I nově vznikající umění se na antiku odkazovalo.

Významnými literárními tvůrci byli Petrarca, jenž vytvořil žánr moderní milostné lyriky, Boccacio, který zformoval vzor novely, či Dante, který sjednotil středověký obraz světa (zformoval konkrétní představu pekla a očistce), čímž „vytvořil poslední mravně uspořádaný kosmos, v němž měl pevné místo každý trest i každá odměna“ (s. 2).

Sandro Boticelli (autor obrazu _Primavera_) byl florentský malíř financovaný rodem Medicejských, jehož obrazy se odkazovaly na antickou filosofii a mytologii. Leonardo Da Vinci byl malíř, sochař, architekt a vynálezce, mezi jehož díla patří například obrazy _Mona Lisa_ a _Poslední večeře_. Michelangelo Buonarrotti byl temperamentní malíř a sochař, který stvořil sochu Davida a vymaloval strop Sixtinské kaple. Tizian byl benátský malíř, který zobrazoval ženskou krásu a namaloval mnoho portrétů. Raffael Santi byl malíř a architekt, kterého nejvíc proslavila Sixtinská Madona - přeobdraz všech Madon.

## Zánik renesance

Podmínky, které daly vzniknout renesančnímu umění, v první polovině šestnáctého století přestaly platit. Objev Ameriky i nové námořní cesty do Indie kolem Afriky znamenaly postupný přesun významných přístavů z Itálie do západní Evropy. V návaznosti na působení Martina Luthera navíc vyvrcholila krize římské církve, která vedla na její rozdělení na proudy katolické, luteránské a anglikánské, kalvinistické a puritánské, a s tím související zastavení církevních dávek do Říma.

# Resumé

Text se pokouší vysvětlit, jaké byly příčinné souvislosti vzniku a zániku renesance, a jaké vlivy způsobily, že proběhla právě tak, jak proběhla. Jako nejvýznamnější příčinu vzniku renesance identifikuje velký příliv bohatství do Itálie – ať už z důvodu obchodu s východem, nebo církevních dávek; a jako nejvýznamnější příčinu jejího zániku jmenuje zánik tohoto přísunu bohatství, z důvodu rozpadu římské církve a objevení nových námořních obchodních tras.
