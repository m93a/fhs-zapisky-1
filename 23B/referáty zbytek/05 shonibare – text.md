# Yinka Shonibare

Yinka Shonibare CBE RA je londýnský umělec nigerijského původu, jehož hravé a na první pohled rozeznatelné umění kombinuje klasickou evropskou estetiku s prvky africké kultury. Zabývá se tématy jako je kulturní identita, kolonialismus a globalizace. Jako člověk pocházející z britské kolonie má ovšem překvapivě blízký – a komplexní – vztah ke kulturnímu dědictví kolonizátora. „Establishment miluji i nenávidím,“ říká v rozhovoru pro Tate, „Rozhodně ho chci kritizovat, zároveň ale tajně chci být jeho součástí. Tohle je věc, která mě na mě samotném zajímá.“ [1]


**Teze**: Yinka Shonibare ve své tvorbě skrze glitch prozkoumává své bikulturní dědictví.

## Feeling Free Like a Bird, 2023
![Fibreglass sculpture, hand-painted with Dutch wax pattern, Fibreglass mannequin, Dutch wax printed cotton textile, globe, brass, steel, faux birds, wood, leather, and metal wires](https://images.prismic.io/shonibarestudio/730caba5-251f-4ff2-9d92-aecd3ff47a73_SHO+1162+Feeling+Free+Like+a+Bird+1.jpg)
Fotografie převzata z [2]

Plastika _Feeling Free Like a Bird_ (překl.: _Cítím se volný*á jako pták_) je tvořena sklolaminátovou sochou koně, na níž sedí ženská figurína. Kůň je pomalovaný pestrobarevnými vzory, které připomínají voskový tisk _afrických látek_. Žena na něm má světlou pleť a na sobě šaty viktoriánského střihu, ovšem utkané z voskem potisklé _africké látky_, stejně pestrobarevné jako její kůň. Figuríně chybí hlava – místo ní má globus noční oblohy – a na zádech nese několik ptačích klecí. Všechny klece jsou prázdné, a ptáci, kteří v nich byli uvězněni, jsou teď usazeni na jejich vnějšcích.

Viktoriánské oblečení ušité z barevné vzorované látky, jenž je běžně asociovaná se západní afrikou, je motiv, který se opakuje napříč Shonibareho tvorbou. „Původ těchto látek je důležitý,“ říká Shonibare, „protože ve skutečnosti vůbec nepochází z Afriky. Jsou inspirované Indonéským batikem, průmyslově vyráběné v Holandsku a Anglii, a poté prodávané v Západní Africe. [...] Tyhle kulturně hybridní ‚africké‘ látky jsem koupil na Brixtonském trhu v Londýně, kde jsou populární mezi Afro-Evropany a černými Brity, kteří se chtějí identifikovat s idealizovanou, vymyšlenou domovinou.“ [3]

Stejně tak figuríny s chybějící hlavou jsou u Shonibareho opakovaným motivem. První plastikou tohoto druhu byli _Mr and Mrs Andrews without their Heads, 1998_ [2] (překl: _Pan a paní Andrewsovi bez svých hlav_). Jde o téměř idylický výjev: žena ve zdobených šatech sedí na lavičce s rozprostřenou sukní a rukama v klíně, muž se ležérně opírá o lavici, v jedné ruce loveckou pušku, k němu poslušně vzhlíží pes – všeobecnou pohodu kazí jen již zmíněné chybějící hlavy. Shonibare o sousoší s humorem poznamenal: „Jde o protest dělnické třídy – ve Francouzské revoluci šlechta taky přišla o svoje hlavy.“ [4] Tento motiv poté začal aplikovat i na další plastiky jako _running joke_ (opakovaný vtip, vtip pro zasvěcené) [5]. Cca. do roku 2015 byly jeho figuríny skutečně bezhlavé, v následujících letech dostávají místo hlavy např. globus (_Fire Kid (Girl), 2020_) nebo klec (_Mrs. Pinckney and the Emancipated Birds of South Carolina, 2017_). Tím bezhlavosti ponechává původní význam, ale zároveň přidává nové vrstvy významu navíc. Globus může být vnímaný jako symbol globalizace, kolonizace, ale i internacionalitu. Klec může znamenat uvěznění, opresi, otroctví – otevřená klec potom osvobození od těchto konceptů [6].


## Glitch

Ve své knize Glitch feminismus [7] postavené na vlastní zkušenosti černošské queer ženy Legacy Russel představuje koncept _glitche_. Toto slovo, původně označující transientní chybu v počítači nebo jiném elektronickém systému, v podání Russel dostává nový přenesený význam – označuje jím radikální formu nezapadání, nesplňování očekávání, záměrné nezařaditelnosti. „[Cílem] glitche je navrátit do abstraktní podoby [tělo, jenž] bylo vtlačeno do nepohodlné a špatně definované hmoty[.]“ [7, s. 19-20]

Ačkoliv je text Russel jednoznačně intersekcionální, obzvlášť velký důraz klade na odmítání _genderové binarity_. V tomto ohledu se zjevně velmi rozchází s tvorbou Shonibareho, v níž vystupují muži a ženy od sebe jasně rozlišitelní, oděni do tradičně genderovaného oblečení a vystupující v alespoň naoko tradičních genderových rolích (za způsob, jakým zobrazuje ženská těla, byl v minulosti kritizován [8]). Prozkoumáme-li ale Shonibareho tvorbu, uvidíme, že v ní glitch hraje nepostradatelnou roli ve zpracování jiných témat – jmenovitě kultury, rasy, původu.

Podívejme se znovu na opakující se motiv britské aristokracie oděné do „africké látky“. Nabízí se například interpretace, že látka symbolizuje fakt, že bohatství těchto postav původně patřilo Africe [9]. Ovšem každá interpretace, která předpokládá, že se Shonibare identifikuje s africkým původem a v opozici k britské aristokracii, ale brzy narazí na problém: v mnoha jeho dílech zpracovávajících kulturu a estetiku evropské vládnoucí třídy je jednoznačnou kritiku velmi obtížné najít. Ať už jde o pouze mírně subverzivní, zato velmi hravé a estetické variace na klasická díla (_The Swing (after Fragonard), 2001_, _Fake Death Pictures, 2011_, _Venus de Milo (after Alexandros), 2016_), o díla, kde se Shonibare sám stylizuje do aristokratického prostředí (_Diary of a Victorian Dandy, 1998_), anebo díla, jako přímo _Feeling Free Like a Bird_, která zdánlivě aristokratické postavení vůbec netematizují, ale používají ho pouze jako estetiku. Ostatně sám Shonibare přiznává: „Miluji establishment, nebo nesnáším establishment? Myslel jsem, že jsem republikán, ale potom jsem byl pozván do Buckinghanského paláce, a opravdu se mi tam líbilo. Všechno mě tam fascinovalo. Monarchie má svoje kouzlo, svoji romantiku. Konec konců jsem umělec, takže se mi líbí okázalost a obřadnost. Líbí se mi i ty kostýmy. Takže chci zpochybňovat establishment, a neschvaluji ho, ale zároveň s tím si představuji, jaké to asi je všechno tohle mít.“ [5]

Každá interpretace, která chce interogovat vztah Shonibareho umění s evropskou kulturou a africkým původem, musí zohlednit tuto ambivalenci. Představují figuríny bez hlav volání po svržení monarchie, anebo jde o snahu destabilizovat identitu a zaměřit se kolektivní spíše než individualistickou analýzu [10]? Poukazují viktoriánské oděvy ušité z „africké“ látky spíše na vykořisťování Afriky Evropany, anebo jde o konstruktivní a vzájemně prospěšné mísení kulturních vlivů? Jsou ptačí klece symbolem pro uvěznění, anebo osvobození? Kritizuje Shonibareho dílo establishment, anebo je jeho součástí? Obojí! Ani jedno! Na tyto otázky Shonibareho díla záměrně odmítají nabídnout jednoznačnou odpověď. Jako umělec formovaný dvěma kulturami, které jsou vnímány jako protikladné, v rozporu, odpovídá skrze fundamentální nezařaditelnost a mnohoznačnost – skrze _glitch_.

## Reference

1. _Yinka Shonibare MBE: I'm the Rebel Within_. Online. In: YouTube. Dostupné z: https://youtu.be/WroXoWaGfL8. [cit. 2024-01-19].
2. SHONIBARE, Yinka. _Yinka Shonibare CBE RA_. Online. Dostupné z: https://yinkashonibare.com/. [cit. 2024-01-19].
3. KAPLAN, Janet A.; CORRIN, Lisa G.; PEYTON-JONES, Julia; APTEKAR, Ken; LEWANDOWSKA, Marysia et al. Give & Take Conversations. In: _Art Journal_. 61:2. 2002, s. 68-91. Dostupné z: https://doi.org/http://dx.doi.org/10.1080/00043249.2002.10792118.
4. BANKS, Grace. _Play with Me: Dolls, Women, Art_. 2017. [citováno v Nataal, č. 1, s. 22. Dostupné z: https://issuu.com/nataalmedia/docs/nataal_issue_1_issu_flipbook.]
5. TIPTON, Gemma. _Yinka Shonibare: ‘I thought I was a republican until I went to Buckingham Palace’_. Online. The Irish Times. 2016. Dostupné z: https://www.irishtimes.com/culture/art-and-design/yinka-shonibare-i-thought-i-was-a-republican-until-i-went-to-buckingham-palace-1.2644137. [cit. 2024-01-19].
6. _Mrs Pinckney and the Emancipated Birds of South Carolina: Yinka Shonibare MBE (RA)_. Online. In: YouTube. 2017. Dostupné z: https://youtu.be/l7GPsATY97I. [cit. 2024-01-19].
7. RUSSEL, Legacy. _Glitch feminismus: manifest_. Praha: Utopia libri, 2023. ISBN 978-80-908192-7-6.
8. DANO, Rhonda Lynn. _The Performance of Femininity in the Works of Yinka Shonibare MBE_. Master's thesis, supervisor Maria Gindhart. Ernest G. Welch School of Art and Design.
9. KIYONAGA, Nobumasa; VAN HAUTE, Bernadette a WAGNER, Ernst. _Yinka Shonibare CBE (RA), Mrs Pinckney and the Emancipated Birds of South Carolina. Online_. Exploring Visual Cultures. [2021]. Dostupné z: https://www.explore-vc.org/en/objects/yinka-shonibare-cbe-ra-mrs-pinckney-and-the-emancipated-birds-of-south-carolina.html. [cit. 2024-01-19].
10. MORISSON, Valérie. Yinka Shonibare, MBE and Sartorial Parody: Costuming as Subversive Practice. _Études britanniques contemporaines_. 2016, č. 51.
