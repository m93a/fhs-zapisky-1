# Berys Gaut – „Umění“ jako klastrový pojem

**Citace:** GAUT, Berys. „Umění“ jako klastrový pojem. Vanda VICHERKOVÁ (překl.). In: CIPORANOV, Denis a KULKA, Tomáš. _Co je umění?: texty angloamerické estetiky 20. století_. Červený Kostelec: Pavel Mervart, 2010, s. 377-402. ISBN 978-80-87378-46-5.

Zatím byla navržena spousta definic umění, nepodařilo se ale dospět k žádné shodě na tom, která z nich je ta správná. V 50. letech se objevily alternativní pokusy o vymezení pojmu umění, inspirované Wittgensteinovým pojetím rodových podobností. Tyto pokusy vymezovaly umění pomocí tzv. podobnosti paradigmatu – tj. výběrem některých epistemicky privilegovaných, tzv. _paradigmatických_, uměleckých děl, a prohlášení, že umění je všechno, co jim je dostatečně podobné. Tato vymezení byla ovšem neúplná (jelikož nespecifikovala, jaká umělecká díla jsou ta paradigmatická) a vágní (protože neupřesňovala, jakou vlastnost musí objekt s těmito paradigmatickými díly společnou, aby sám spadal pod pojem umění).

Autor navrhuje jiný přístup k vymezení pojmu umění, opět založený na pojetí rodové podobnosti, ale tentokrát pomocí tzv. klastrového pojmu, jak je rozvedl Searle. Zatímco vymezení na základě podobnosti paradigmatu používá přirovnání ke konkrétním objektům, klastrový pojem je vymezen výčtem obecných vlastností takových, že: (a) pokud má objekt všechny tyto vlastnosti, spadá pod daný pojem, (b) pokud objekt nemá žádnou z těchto vlastností, nespadá pod daný pojem, (c) žádná z těchto vlastností není samostatně nutnou podmínkou pro to, aby objekt spadal pod pojem, a (d) přítomnost těchto vlastností přispívá k zařazení objektu pod daný pojem, jejich nepřítomnost naopak přispívá k vyloučení objektu z daného pojmu. Tyto vlastnosti nazýváme _kontingentními podmínkami_ nebo _charakteristikami_, a zpravidla není zcela přesně určeno, kolik těchto charakteristik musí objekt splňovat, aby spadal pod pojem.

Slovo „umění“ má dva významy: jednak je to hromadné jméno pro umělecká díla, ale také pojem pro vytváření takových uměleckých děl; autor se věnuje klastrovému vymezení prvního z těchto významů. Hlavním cílem autora je přesvědčit, že je vůbec užitečné nahlížet na umění jako na klastrový pojem, nezávisle na tom, jaké konkrétní charakteristiky bude takové vymezení využívat. Přesto navrhuje konkrétní možné vymezení pomocí deseti charakteristik: (s. 383)

Umělecké dílo
  1. má pozitivní estetické vlastnosti (ladnost, elegance; vlastnosti, z nichž může pramenit smyslový požitek)
  2. vyjadřuje emoce
  3. je intelektuálně odvážné (tj. zpochybňuje ustálené názory a způsoby myšlení)
  4. je formálně komplexní a koherentní
  5. má schopnost sdělovat komplexní významy
  6. je výsledkem tvořivé imaginace (je originální)
  7. projevuje individuální pohled na věc
  8. je artefaktem nebo provedením vyprodukovaným s mimořádnou dovedností
  9. přináleží k existujícímu uměleckému druhu (hudba, malba, film atd.)
  10. je výsledkem záměru vytvořit umělecké dílo

Autor připouští, že _umělecké dílo_ nemůže být čistě klastrovým pojmem, protože kromě těchto deseti kontingentních podmínek existuje navíc ještě jedna _nutná_ podmínka: „umělecké dílo je výsledkem nějaké činnosti, předemším tvorby (artefakt) nebo provádění (představení)“ (s. 384). Tato nutná podmínka není v rozporu s konceptem nalezeného umění, protože tam je činností výběr: „Kus naplaveného dřeva v přírodě nemůže vyjadřovat beznaděj, nemůže ani o něčem být (postrádá totiž byť jen odvozenou intencionalitu), je-li však vybrán pro vystavení v galerii, může vyjadřovat přestárlost [...] a chátrání.“ (s. 384). Autor argumentuje, že tuto nutnou podmínku nelze zesílit o požadavek, že musí jít o součást společenské praxe založené na spolupráci, která má rozvíjející se tradici: „[Představme si] svět, kde není umění. Jednoho dne tu však kdosi vyřeže ze dřeva slona, přičemž se soustředí na krásu, eleganci a půvab svého díla. Uplatní přitom svou tvůrčí imaginaci, dovedně využije detaily, aby vytvořil zajímavou texturu a barevné efekty a aby byl vzhled jeho díla komplexní a koherentní. Nikomu však o tom neřekne a už nikdy on ani nikdo jiný nic podobného neudělá. Jde o umění? Vypadá to, že ano.“ (s. 385).

Následně autor obhajuje, že – pomineme-li tu jednu nutnou podmínku – jde skutečně o klastrový pojem; anebo že je alespoň možné některé charakteristiky přidat, některé odebrat a jiné změnit tak, aby to byl klastrový pojem.
  * (a) „Kdybychom našli objekty [splňující většinu z popsaných charakteristik] někde na cizí planetě, těžko bychom si nechali vymluvit, že jsme objevili důkaz umění mimozemšťanů.“ (s. 392)
  * (b) Je možné, že některá z těchto charakteristik není důležitá pro zahrnutí objektu pod pojem umění – zdá se ale nepravděpodobné, že by existoval příklad objektu, který považujeme za umění, a přesto nesplňuje _žádnou_ z těchto charakteristik. A kdyby přece, jistě by se podařilo přidat další charakteristiku, kterou daný objekt splňuje.
  * (c) Pro každou charakteristiku existuje příklad, který tuto charakteristiku nesplňuje, a přesto ho řadíme do umění:
    1. „antiestetický“ přístup 20. století s důrazem na provokativnost a záměrný nesoulad, ošklivá malba z 19. století
    2. hard-edge abstraktní malba, značná část architektury a hudby
    3. tradiční náboženské umění
    4. Malevičův _Černý čtverec_, barokní hudba v porovnání s renesanční polyfonií, surrealistické filmy
    5. Ezopovy bajky, malba venkovské krajiny
    6. a 7. odvozené umění, staroegyptské umění
    7. 
    8. ready-mades, naivní malba, situace kdy se špatnému umělci šťastnou náhodou podaří vyprodukovat mistrovské dílo
    9. veškeré umění zakládající nové žánry
    10. lidové a ne-evropské umění; pracovní skici, které jsou následně natolik vážené, že jsou přijímány jako umění; technické experimenty, např. dílo Georgese Mélièse

Autor poukazuje na to, že „[k]lastrové pojetí dovede velmi jednoduše objasnit, proč se mnohé definice umění těšily takové oblibě: soustředí se na jedno konkrétní kritérium a povýší ho na nutnou a postačující podmínku. Expresivistické definice takto nakládají s kritériem vyjadřování emocí; formalistické definice s kritériem formální komplexnosti a koherence; funkcionalistické definice [...] pak vycházejí z prvního kritéria“ (s. 395) a dodává, že institucionální a historické definice jsou potom neúspěšné pokusy rozšířit škálu relevantních faktorů. Klastrové pojetí také objasňuje, proč nám některé činnosti (např. vaření) připadají jako _téměř umění_: protože splňují několik málo charakteristik umění.

Dále autor jmenuje nedostatky jiných definic, kterými klastrové pojetí netrpí. Funkční definice naráží na to, že funkce umění jsou mnohé, proto musí být velmi vágní; oproti tomu klastrové pojetí zdůrazňuje pluralitu charakteristik, takže je kompatibilní s různorodostí funkcí umění. Institucionální definice selhává protože mají-li představitelé institucí dobré důvody, proč něco zahrnout pod pojem umění, potom by tyto důvody měly samy o sobě stačit pro definici umění, a nemají-li takové důvody, potom my nemáme důvod toto udělení statusu uznávat; klastrové pojetí nepoužívá pojem institucí, proto se tomuto problému vyhýbá. Historické definice a vymezení pomocí podobnosti paradigmatu zase vztahují veškeré umění k _epistemicky privilegovaným_ uměleckým předmětům, ovšem neobjasňují, jak takové privilegované předměty poznat – klastrové pojetí si oproti tomu vystačí s obecnými vlastnostmi.

Závěrem autor argumentuje, že klastrové pojetí umění je i heuristicky užitečné, tedy jde dohromady s existujícími estetickými teoriemi. Mnoho estetických bádání se zabývá zobrazením, expresí a symbolikou – znaky, kterými se vyznačují nejen umělecká díla, ale i jazyk, řeč těla a duševní stavy – a často se zkoumají vztahy mezi estetikou a filosofií mysli, jednání a jazyka. Klastrová teorie takový přístup podporuje a vysvětluje, proč může být přínosný – klastrové pojetí „souzní s chápáním hodnoty umění jako souboru rozdílných hodnot a ne jako jediného druhu kvality[, a] zdůvodňuje větší vnímavost vůči různorodosti uměleckých forem a umělecky relevantních vlastností.“ (s. 401)

**Vlastní názor**, protože jsem se na stránkách jiného vyučujícího dočetl, že je nutnou součástí konspektu:
Osobně se mi zdá vymezení „umění“ jako klastrového pojmu, nebo obecněji pomocí souboru nutných a kontingentních podmínek, velmi slibné. Vyhýbá se totiž problémům jiných definic, respektuje přirozenou nejednoznačnost jazyka, a není explicitně exkluzivní – a pokud by se konkrétní charakteristiky ukázaly _implicitně_ exkluzivními, zdá se poměrně snadné vybrat jiné, aby exkluzivní nebyly.
Cením také, že přes určitou složitost logické konstrukce se autorovi povětšinou daří argumentovat přímočaře, precizně a přesvědčivě – podstatnou výjimku ovšem tvoří pokus argumentovat pro tvrzení, že _alespoň jedna z uvedených charakteristik je kontingentní podmínkou_ (s. 388-389). Zde autor prezentuje příklad kategorie umění, která splňuje některé z charakteristik – to ale neznamená, že je uměním _právě proto_, že splňuje tyto charakteristiky – může být uměním ze zcela jiného důvodu. Zdá se, že autor navíc toto tvrzení zaměňuje s neekvivalentním tvrzením, že _nemůže existovat umění, které nesplňuje žádnou z uvedených charakteristik_, i zde argumentace selhává: příkladem fundamentálně nelze dokázat _neexistence_ něčeho.
