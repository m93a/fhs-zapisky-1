<!-- 30. 6. 2041, neděle -->

„_Tvoje máma_ se bojí tmy,“ řekl do vysílačky a pustil tlačítko.
„No jasně, ty hrdino,“ ozvala se z reproduktoru chraplavá odpověď, „Tak šup šup, na rozcestí to máš podle mě tak kilák dva. Tímhle tempem se rozední než tam dojdeš.“
Vydal se po štěrkové cestě temným lesem. Ve dne by se mohl držet červené turistické trasy, teď byl rád že se dokáže udržet na cestě – podle toho, kde mezi stromy prosvítají hvězdy a kde mu praskají kamínky pod nohama. Žaludek měl trochu sevřený, spíš odhodláním než strachem, ale adrenalin jako adrenalin. Zhluboka se nadechl a rychlou chůzí se vydal směrem, kde by podle všeho mělo být rozcestí. Ani se nestihl ztratit v myšlenkách když dorazil na místo, kde se průzor ve stromech dělil na dva. „Jsem tady,“ zahlásil.
„Po červené je to na Chlum, ty chceš po modré.“
„No to teda díky ty vole. Asi vidím, kde je modrá.“
„Jo, sorry. Doleva. Asi tři kiláky.“ 

Zabočil tedy doleva. Stezka tady byla o něco širší, víc otevřená a les řidší, takže po obou stranách cesty dokázal proti obloze rozeznat siluety jednotlivých kmenů. Štěrk pod jeho nohama vystřídala tráva, a jeho pohltilo úplné ticho.

I když si to nechtěl přiznat, bylo to už několik let, co naposledy viděl noční oblohu nezaslepenou světelným smogem města. Nebyl si jistý, jestli si ještě vůbec pamatuje souhvězdí, tak se rozhlížel po obloze a zkoušel je v duchu pojmenovat. _Vlevo Velký vůz, vpravo Kasiopea, Malý vůz přímo nad cestou._ Když hodně zaklonil hlavu, našel i souhvězdí Lyry a Delfína – malinké kosočtverce, každý na jedné straně Mléčné dráhy. Věděl, že někde v tom pásu rozlitého mléka je schovaná i Labuť, ale v té změti svítících teček ji nedokázal rozšifrovat.

Ten pohled ho uklidnil – byl to ale klid se zvláštní příměsí. Pátral sám v sobě, jakže se to vlastně cítí. Napadlo ho jedno slovo: _predeterminace_ – jako by se dnešní noc _musela_ stát. Od výbuchů supernov biliony let zpátky, přes nahodilé odrazy slunečních paprsků vysoko v atmosféře, až po mikroskopické konstalace proteinů v lidských buňkách, to všechno nutně vedlo k tomu, že teď stojí na kopci uprostřed lesa, v naprosté tmě bez baterky, s vysílačkou v ruce, s nacpaným batohem a s jasným cílem před sebou. Bylo to takhle, a nikdy to nemohlo být jinak.

Zvedl vysílačku. „Hele, ty seš ten chemik. Když se všechno skládá z atomů a molekul, a ty se chovaj podle nějakejch pevnejch pravidel. A všechno se z nich skládá... existuje pak vůbec nějaká svobodná vůle?“
„Cože?“ ozvalo se z druhé strany pobaveně.
„No, celej svět se skládá jenom z chemickejch sloučenin. I lidskej mozek. Buňky, neurotransmitery a tak. A tyhle chemický sloučeniny se prostě chovaj podle pevnejch fyzikálních pravidel – každý zadání má jenom jedno řešení. Potom všechno, co člověk udělá, musí bejt předem pevně daný. Nemůže se nijak rozhodnout. Všechno, co se stane, se musí stát.“
„Nevim“, zasmál se hlas na druhé straně, „takhle jsem nad tím asi nepřemýšlel.“ Po krátké pauze už vážnějším hlasem dodal „Asi ne. Třeba v kvantové mechanice nemáš na jedno zadání vždycky jedno řešení. Tam můžeš dostat vždycky jenom pravděpodobnosti. Hele, fakt nevim, jsem inženýr, ne filozof. A ty by ses teď taky měl radši soustředit na plán než na filozofování. Pamatuješ si, jaká trubka to je?“
„Jasně, neboj. Žlutá, označená E16, hned na jihovýchodní straně.“

[Sem v "plné verzi" doplnit další cestu, mršinu srnky, zmínku o tom, že les je uschlý.]

Došel k místu, kde se kopec lámal a svah odtud klesal strmě dolů. Stezka se v tom místě stáčela doprava, ale on pokračoval ještě kousek rovně, než se mu otevřel výhled do údolí. Hluboko pod ním, v těsném objetí stromů, zářil ostrůvek oranžového světla.
„Jsem na vyhlídce,“ ohlásil stroze.
„Super. Tak si najdi pohodlný místo, tady to na nějakou chvilku bude.“

Chvíli chodil po vrstevnici tam a zpátky, než našel rovinku, kde mu výhled nezakrývaly žádné stromy. Potom shodil batoh ze zad, vytáhl z něj pěnovou karimatku, maskovací plachtu a dalekohled. Odhrnul si rukáv na levé ruce a podíval se na nevkusné digitální hodinky, které se pouze pro dnešní večer uvolil vzít si místo svých oblíbených analogových. Červený segmentový displej ukazoval 00:43. Ustlal si na zemi, zabalil se do plachty a přiložil dalekohled k očím. [Blablabla].

„Odstávka by měla bejt až do úterý, pak zase začnou to svinstvo pumpovat do stratosféry. Ale teď by tam neměl bejt skoro nikdo. Co vidíš? Je provoz odstavenej?“
„Jak to poznám?“
„Jsou tam tři komíny – dva zděný, jeden ocelovej s takovou šroubovicí kolem. Jestli z těch zděnejch nejde pára a z toho ocelovýho nešlehaj plameny, potom je odstavenej.“
„Jo, nic z nich nestoupá.“
„Tak fajn. Vrátnej obchází vždycky v celou a o půle, tak počkej do celé a koukni se kudy chodí. Pak můžeš.“

Čas mu ubíhal šíleně pomalu. S každou minutou se ho zmocňovala větší nervozita. Musel se hlídat, aby nehyperventiloval a příliš nezatínal čelist. V 00:56 začalo mírně pokapávat. Ani si předtím nevšiml, že se zatáhlo. _Že by sypali kondenzát i takhle v noci?_ podivil se v duchu. V 01:03 vyšel hlídač z vrátnice, rozsvítil baterku, a svižným krokem obešel obvod celého pozemku. Zjevně taky nebyl nadšený z deště a rozhodl se mít celou záležitost co nejdřív za sebou. V 01:08 už byl zpátky v kanceláři.

„Jdu tam,“ ohlásil.
„Zlom vaz.“
Otočil čudlíkem hlasitosti na vysílačce do polohy _off_, schoval ji společně s plachtou do batohu a ten hodil na záda. Začal rozhodným krokem sestupovat do údolí.
