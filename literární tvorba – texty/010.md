
A potom se listy všech stromů zbarvily do rozličných odstínů fialové, žluté a červené. Bylo na tom něco krutě nádherného. Byl konec července, sotva začalo léto, ale ulicemi válo listí a parky hrály všemi barvami, jako kdyby byl dávno podzim. _Předčasný podzim_ říkali tomu lidé – takový hravý a nevinný pojem, za pár dní všem zevšedněl. Jakoby se vlastně nic zvláštního ani nestalo.

Chodila z práce schválně oklikou, zahleděná do korun a ztracená v myšlenkách, kopala před sebou hromádky listí. Každý den došla o trochu dál a vracela se později. Jednou došla až na Dívčí hrady. Zastavila se na vyhlídce, pod sebou celé město. Zahleděla se do dálky a marně pohledem hledala aspoň jeden zelený strom. _Entové odcházejí ze Středozemě_, pomyslela si.
