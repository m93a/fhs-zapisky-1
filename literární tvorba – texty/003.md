Jako hřebík snažící se skrze spánky procpat do hlubin mozku. Jako nacpat si nosem do hlavy vosí hnízdo, pěkně hluboko. Měl by otevřít oči, postavit se na nohy a jít. Musí jít. Musí jít dál. Nejde to, přeje si jen, aby ta bolest skončila, aby přestalo svítit slunce, aby všechny zvuky ustaly a bylo ticho, aby ta bolest přestala.

Kdejaká bolest se dá překousnout. Ne tolik bolest samotného já. Když je celá vaše bytost zmítaná bytí ohrožující bolestí, nemyslíte, nekonáte, nepřejete si. Jako byste pro vnější svět vůbec nebyli. Až na ten jeden zásadní rozdíl – kdybyste vůbec nebyli, nemuseli byste snášet to utrpení.
