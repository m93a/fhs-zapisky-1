# Můj vztah ke čtení a psaní (a světu a vůbec všem aktivitám)

Můj vztah ke čtení a psaní, stejně jako většinu ostatních věcí v mém životě, silně ovlivňuje moje ADHD. Pod tím by si nezasvěcený člověk pravděpodobně představil, že se nemůžu na nic soustředit, mám problém sedět na jednom místě, a místo intelektuálních aktivit radši sportuju. Takovýhle stereotyp¹ – za který můžeme poděkovat mimo jiné velmi zavádějícímu pojmenování diagnózy – by však stěží mohl být dál od skutečnosti. Mnohem přesnější popis by byl, že si nemůžu _vybrat_, na co se budu moct soustředit.

Celý svět jako by byl téměř bez výjimky rozdělený na dvě hromady: na věci, co mi jdou skoro samy, a na věci, které jsou pro mě skoro nemožné. Aktivity se občas přesouvají z jedné hromady na druhou – někdy podle nálady a okolností, jindy úplně náhodně – ale vždycky samy od sebe a nikdy ne podle toho, kde bych je _chtěl_ mít. Je to jako házet si na každou aktivitu dvacetistěnnou kostkou – existují sice způsoby, jak trochu zvýšit svoje šance, ale když kostky řeknou „neúspěch“, nezbývá než přijmout porážku a při příští příležitosti to zkusit znovu.

Jednou z aktivit, která se skoro vždycky nachází na hromadě _nesplnitelné_, je „nechat všeho, otevřít si knížku beletrie a prostě číst“. V každém okamžiku je něco, co mému mozku připadá urgentnější, důležitější, aktuálnější. A když už si nad nějakou knihu sednu, často mi myšlenky utečou úplně jinam, a za chvíli mě čtení přestane bavit. Během svého průměrného dne sice přečtu poměrně hodně textu, většina z toho jsou ale technické či odborné informace, nebo nějaké sociálně angažované texty. Zkrátka, většinou čtu účelově, abych lépe porozuměl světu.

Vím, že i beletrie může člověka výrazně formovat. V tomhle ohledu mě zachraňují audioknihy – u těch nemůžu kapitoly prolétnout příliš rychle, ani nemám čas ztratit se v myšlenkách, a proto je pro mě mnohem snazší u knihy vydržet. Nedávno jsem takhle „přečetl“ první dvě knihy Tolkienova Pána prstenů, o kterých jsem si nemyslel, že je kdy zvládnu.

Co naopak můj mozek dělá úplně automaticky je vymýšlení – postav, systémů, konceptů, světů. Vzadu v hlavě mám katalog nápadů, které bych rád nějak zpracoval. Jako povídku, jako román, jako videohru. Když mě někdo dostatečně pošťouchne, baví mě i samotné psaní – možná ovlivněno středoškolskými slohy, nabírá moje psaní většinou podobu prozaických popisů a vyprávění. Zpravidla si při psaní najdu nějaký pocit, ten v textu popisuji, rozvíjím, graduji. Tohle funguje dobře na malé škále, pro kraťoučké úryvky a hodně jednoduché povídky. Dělá mi ale problém tyhle dvě dovednosti propojit – nedaří se mi psát o věcech, které už mám předem vymyšlené. Text, který píšu, se většinou ubírá nějakým vlastním směrem, a to většinou směrem, který není zas tak zajímavý. Nedaří se mi vymýšlet zajímavé zápletky a smysluplná rozuzlení, neumím pracovat s _pacingem_ jinak, než že text graduji a graduji do nějakého přehnaného konce.

Další z věcí, které se jednoznačně nachází na hromadě _nesplnitelné_ je napsat nějaký netriviální text sám o sobě. Proto jsem psaním těchto 585 slov, jejichž přečtení zabere průměrnému čtenáři 4.7 minut, strávil celý pátek od brzkého odpoledne do devíti večer. Snad za mě příště budou moci mluvit moje texty.

¹) Zajímavost: Pojem _stereotyp_ (ze „στερεός“ = pevný, tuhý & „τύπος“ = otisk, písmo) byl původně synonymní se slovem _cliché_ (z „clicher“ = cvaknout, vyrobit kopii) a označoval techniku tisku, spočívající v používání z kovu odlitých vzorů pro každou jednu stranu (narozdíl od upravitelných vzorů seskládaných z jednotlivých písmen). Jak se z pojmu pro tiskařskou techniku produkující vždy tentýž, neměnný obraz, vyvinul současný význam, je jistě zřejmé.
